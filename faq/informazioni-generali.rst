Informazioni generali
=====================

Che cos'è ConciliaWeb?
~~~~~~~~~~~~~~~~~~~~~~

ConciliaWeb è il portale web adottato da AGCOM per la gestione informatizzata delle procedure di risoluzione delle controversie tra utenti ed operatori di comunicazioni elettroniche, attraverso il quale i consumatori possono presentare un'istanza di conciliazione al Co.re.com.

Che cosa posso fare se ho un problema con il mio operatore?
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

In caso di problemi con il proprio operatore di comunicazioni elettroniche (telefonia mobile, telefonia fissa, pay-tv, internet), è possibile denunciare le violazioni tramite il modello D predisposto per tale scopo dall'Autorità. Il modello non è atto a risolvere il problema segnalato, ma fornisce all'Autorità utili indicazioni al fine di procedere, attraverso le segnalazioni, all'adozione di un provvedimento sanzionatorio. In caso di truffa, la competenza è della Polizia Postale. Per quanto riguarda la risoluzione del problema, l'utente ha la possibilità di presentare all'operatore un reclamo formale (via mail, via fax, via telefono), nel quale dovrà specificare il lamentato disservizio. L'operatore dovrà dare riscontro entro 45 giorni. Qualora vi sia la sospensione del servizio, l'operatore ha l'obbligo di adoperarsi affinché il problema sia risolto nei tempi previsti dalle Carte dei Servizi. In tutti i casi, se il problema persiste, l'utente potrà presentare istanza per la risoluzione delle controversie, attraverso il portale ConciliaWeb.


Posso fare ricorso alla procedura anche se non dispongo di una connessione ad Internet ?  
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Se non si dispone di una connessione ad Internet, si può partecipare alle procedure recandosi presso la sede del Corecom della propria regione muniti di un account SPID o della carta d'identità elettronica(CIE). 